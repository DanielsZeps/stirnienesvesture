Stirnienes sv. Laurencija Romas katoļu draudzes baznīca pēc mūsdienu administratīvi teritoriālā iedalījuma atrodas Varakļānu novadā. Sākotnēji tā bija Vitebskas guberņas Rēzeknes apriņķī, Latvijas brīvvalsts laikā – Rēzekens apriņķa Stirnienes pagastā, bet padomju laikā – Madonas rajonā.
Pirmā baznīca bija celta no koka. Tā tika uzcelta laika posmā no 1757. gada līdz 1767. gadam. Divi koka dievnami nodega, trešais kļuva par mazu. 19. gadsimta beigās Stirnienes draudzē bija apmēram 6000 dvēseļu. Stirninē koka baznīca pastāvēja līdz brīdim, kad tika uzcelta mūra baznīca. Uz Rudzātu draudzi  pārveda veco koka baznīcu. Tās kokmateriālus izlietoja Rudzātu jaunceļamās baznīcas vajadzībām.
Par mūra baznīcas būvniecību sāka domāt prāvests Jāzeps Visockis. Sākotnēji Visockis dzīvoja Atašienē un 1881. gadā viņu iecēla par Varakļānu draudzes dekānu. Viņš Stirnienes baznīcas būvniecībai atvēlēja 7100 cara zelta rubļu, 7000 zelta rubļu dāvināja muižkungs Eižens Lappi, bet vēl 7000 rubļu saziedoja draudze. Tomēr, neskatoties uz sniegto atbalstu, J. Visocka vadībā vēl netika uzsākta baznīcas būvniecība. Sešus gadus ilga draduzes domes sarakste ar cara valdību Pēterburgā, lai saņemtu atļauju baznīcas celtniecībai.
1902. gadā tika uzsākts darbs pie baznīcas būvniecības. To uzsāka prāvests Pauls Virketis. Par objekta atrašanās vietu tika izvēleta Tiltagala sādža, kas atradās netālu no Aizkalniešu stacijas, kas šobrīd ir mūsdienu Stirnienes stacija. Stirnienes mūra baznīcas būvniecība tika pabeigta 1908. gadā. 1914. gada 28. jūnijā Stirnienes baznīcā svinīgi tika konsekrēta sv. Laurencija godam. Ceremoniju vadīja Mogiļevas arhibīskaps V. Kļučinskis.
Jaunās mūra baznīcas parametri: 25,5 metrus gara un 15,30 metrus plata celtne ar skārda jumtu, diviem torņiem un trim navām. Baznīcas iekšpusē līdz mūsdienām ir saglabājusies oriģinālā flīžu grīda un centrālais atlāris, tāpat kulta priekšmeti, kas kara laikā bija aprakti zemē, lai pasargātu no bojāejas. 
II pasaules kara laikā baznīca stipri cieta, tika sašauts viens tornis, sabojāts jumts, sabombardētas ērģeles. Pēckara laikos draudze dievnamu atjaunoja un nosargāka, lai gan padomju vara uzlika maksāt nesamērīgus nodokļus un vēlējās baznīcu pārvērst par noliktavu.
Baznīcā atrodas trīs atlāri, divas sakristejas, kora telpa. Viens no altāriem tika izgatavots 1966. gaadā pēc sv. Jura altāra parauga Rīgā, šis altāris tika nosaukts par Vissvētās Jēzus Sirds altāri. Jēzus sirds altāri izgatavoja lietuviešu galdnieki Vanaģelis un Tikers. Centrālajā altārī atrodas Ostrobramas Dievmātes svētgleznas kopija – bizantiešu stila ikona ar greznu sudraba un zelta krāsas rizu. Otrā altārglezna arī ir “Sv. Padujas Antons ar Bērnu Jēzu uz rokām” un “Sv. Juris uzveic pūķi”.
2006. gadā Gottinges draudze ( Vācija) uzdāvināja Stirnienei ērģeles, ko 2007. gada vasarā uzstādīja Alvja Melbārža ērģeļdarbnīcas meistari.
Stirnienes draudze sākotnēji ietilpa Varakļaņu Romas katoļu draudzē, tad 17. gadsimtā tika nodibināts atsevišķs jezuītu misiju punkts. Par patstāvīgu draudzi Stirniene kļuva 18. gadsimta otrajā pusē. Sākotnēji tā bija Mogiļevas diecēzes daļa, tad Rīgas arhidiecēzes sastāvā, bet tagas Stirnienes draudze pieder pie Rēzeknes- Aglonas diecēzes Varakakļānu dekanāta.
1850. gadā pie Stirnienes draudzes piederēja vairākas sādžas un apdzīvotas vietas, kā, piemēram – Aizpurieši, Aizkalnieši, Atašiene (filiāle), Teilāni, Čaunāni, Mesteri, Tiltagals, Zalāni u.c. Stirnienes draudzei līdz 1940. gadam piederēja 18 ha zemes, tajā skaitā četras kapsētas. Draudzei piederēja arī saimniecības ēkas  -  noliktavas, pagrabs, šķūnis, kūts, malkas šķūnis. Padomju vara īpašumus atņēma, bet pēc 1990. gada draudzei atgriezas īpašumus.
Šobrīd Jānis Gruduls ir Stirnienes garīgās mūzikas kora “Reversium” mākslinieciskais vadītājs un jauno mūziķu iedvesmotājs un konsultants.