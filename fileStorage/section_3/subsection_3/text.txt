Stirnienes muižas reiz piederējusi Borhu dzimtai. Sākotnēji muižu apsaimniekoja Juzefs Borhs, kas bija Mihaela Jana Borha jaunākais dēls. 19. gs. otrajā pusē Borhu dzimtā notika mantinieku maiņa, tā rezultātā muižu iznomāja pārvaldīt Lappo dzimtai.
Stirnienes iedzīvotāju atmiņu stāstos rakstīt, ka Stirnienes muiža 19. – 20. gadsimta mijā ritējusi aktīva kultūras dzīve.
Laika posmā no 1919. līdz 1924. gadam, Latvijas Brīvības cīņu laikā un pēc tam, muižu vēl joprojām pārvaldīja Lappo dzimta. Muižkungs Eižens Lappo jau bija miris, īpašumu apsaimniekoja muižniece Lappo, kas tautā tika dēvēta par “madāmu”. Muižniece esot bijusi darbīga un pret zemniekiem atsaucīga, un kopumā muižā dzīve ritējusi mierīgi.
Ārpus muižas pagalma atradās saimniecības ēkas: dzirnavas, spirta brūzis, alus brūzis, putnu māja, kūtis, zirgu stallis, smēde un vēl citas. Stirnienes muižas apkārtnē atradās arī oranžērija, ābeļu un ogulāju dārzi, neliels parks ar dīķīti un strūklaka. Ap muižu auga egles, plašajā teritorijā vēl atrodas lazdu aleja. Līdz mūsdienām ir saglabājušies Stirnienes muižas baltie mūra stabi ar vāzēm galos. Stirnienes muižas vārtus, sargs, kas tika dēvēts par “vārtnieku”, katru vakaru aizslēdza, bet rītos atvēra.
1790. gadā Borhu dzimtas vadībā izveidotais Stirnienes parks ir viens no vecākajiem vēstures objektiem, kas atrodas Stirnienes pagasta teritorijā. 
20. gadsimta 20. gados, sākoties zemes reformai, muižai piederošo zemi sāka sadalīt starp zemniekiem.  Daļu no muižas zemi kopā ar dīķi piešķīra kādam Lāčplēša Kara ordeņa nesējam, kurš piedalījies Latvijas Brīvības cīņās, bet muižkungu dzimtai palika daļa no parka un dārzs. 
Laikam ritot, muižniece Lappo nolēma pamest savus īpašumus un doties uz dzīvi citur. Otrā Pasaules kara laikā Lappo dzimta emigrēja uz Vāciju.  Līdz ar to par muižas īpašniekiem kļuva Stirnienes pagasta valde. Stirnienes pagasta valde muižas ēkā iekārtoja dzīvokļus, darba istabas darbiniekiem.
1920. gada Stirnienes muižes ēkā ierīko arī skolu. Ņemot vērā to, ka Stirnienē bija aizsargu organizācija, 1936. gadā tika uzcelts aizsargu nams muižas teritorijā. Aizsargu organizācijā aktīvi darbojās skolotāji, pagasta valdes darbinieki, kā arī pārējie iedzīvotāji, kas vēlējās iesaistītīties pagasta un kultūras dzīvē. Ogu un augļu dārzs tika iznomāts dārzniekiem.
1940. gadā padomju okupācijas laikā Stirnienes muižā tika likvidēta pagasta padome, bet aizsargu namu pārvērta par “sarkano stūrīti”. Muižā tika iekārtoti miliču kabineti, un viens pēc otra “pazuda” Stirnienes inteliģences pārstāvji. Padomju vara nolēma ierīkot draudzes priestera mājā savas istabas. Otrajā Pasaules karā ievainotajiem vācu karavīriem bija iespēja ārstēties Stirnienes muižā, jo tur 1943. gadā tika ierīkota lazarete. Ņemot vērā situāciju frontē, nacistiskās Vācijas karaspēks atkāpjoties 1944. gada augustā uzspridzināja Stirnienes muižu un nodedzināja citas ēkas. 
Stirnienes ciema padome no 1947. līdz 1949. gadam uz Stirnienes muižas vecajiem pamatiem uzbūvēja skolu, kurā sākotnēji mācījās 246 skolēni. Aizsargu namā pēckarā atradās skolas internāts, citās ēkās – skolotāju dzīvokļi, tagad – pagasta pārvalde, bibliotēka, feldšerpunkts. Daļa no muižas ēkām ir sagrautas. Līdz mūsdienām daļēji ir izzāģēti parka koki, augļu dārzs ir novecojis, taču pati parka teritorija ir sakopta, veikti muižas apzaļumošanas darbi. 
2017. gadā likvidēja Stirnienes skolu un 2018. gadā muižas ēkā ierīkoja Varakļānu novada veco ļaužu pansionātu.